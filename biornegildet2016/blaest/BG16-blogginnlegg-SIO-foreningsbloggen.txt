Biørnegildet 2016
Gratis frokoster, populærvitenskapelige foredrag og fysikkshow på dagtid. Konserter, astroshow og pub-til-pub på kveldstid. 12. til 20. februar gir studentfestivalen Biørnegildet deg alt dette og mer!
12. til 20. februar inviterer Realistforeningen (RF) til den tradisjonsrike studentfestivalen Biørnegildet. «Gildet», som det gjerne forkortes, arrangeres hvert tredje år. Festivalen er foreningens måte å bruke opp foreningens overskudd de siste årene. Dette gjøres ved å arrangere en ti-dagers fest med et fullspekket program! 
Hver eneste dag avholdes «REALfrokost». En gratis frokost med populærvitenskapelig foredrag med en forsker. Hvis du er redd for at det bare er tørre realister som holder foredrag her kan vi heldigvis avkrefte dette! I tillegg til at foredragstemaene skal være morsomme for alle, uansett bakgrunn, har vi også med et foredrag om psykologi.
Utenom frokostene arrangerer vi også astroshow med kjendisastronom Knut Jørgen Røed Ødegaard, fysikkshow med fysiker Selda Ekiz og foredrag med skeptiker Gunnar Tjomlid.
Det beste med Gildet er etter min mening konsertene og festene. Vi sparker i gang festivalen fredag 12. februar med kick-off-fest og konsert med 80-tallshyllestbandet Loveshack. En storstilt helhusfest i Vilhelm Bjerknes' hus. I tillegg til de vanlige barene, stiller vi selvfølgelig med 20-årsavdeling med alle skjenkerettigheter. Dette gjentas selvfølgelig alle dagene det er fest!
Det er ikke rart om du blir sliten etter den første kvelden, men frykt ikke! I helgen er det mulig å komme innom RF-kjelleren for filmer, video- og brettspill, og masse avslappet moro.
Vi begynner igjen mandag 15. med matte-stand-up med Matt Parker fra Numberphile. Onsdag 17. er det ølsmaking, før vi tar RF-kjelleren tilbake til 50-tallet! Det blir livemusikk ved Eriksen Swing Ensemble og dansegulvet blir så klart en del større enn vanlig.
Om man ikke fikk nok komedie på mandagen inviterer vi til stand-up-komedie-kveld torsdag 18. Olav og Christian begynner showet etterfulgt av Nils-Ingar «Nilsi» Aadne, før Andy the Candy avslutter med konsert.
Det desiderte høydepunktet denne uka er fredag 19. februar. Vi gjør om hele Vilhelm Bjerknes' hus til ett gigantisk festlokale. Det blir 14(!) barer, drevet av like mange studentforeninger. Vi kaller dette «pub-til-pub» og ideen er enkel. Våre venneforeninger stiller med sitt eget barkonsept – i konkurranse mot alle de andre barene! Kvelden sparkes i gang med Spellemann-nominerte Razika. Jentebandet fra Bergen var i år nominert i kategorien «årets indiealbum».
Disse arrangementene kan du oppleve for kun 200,– (ukespass), men det er selvsagt også mulig å kjøpe enkeltbilletter til hvert arrangement. Det er kun kveldsarrangementene som krever betaling. For å finne fullstendig festivalprogram, gå inn på www.gildet.no. Her står det også hvilke arrangementer som krever betaling, samt pris for enkeltbillett.
Det er opp mot 100 frivillige som hjelper oss med å gjennomføre denne festivalen. Blant godene finner man reduserte priser i bar og kafé, reduserte priser på ukespass og en heidundrandes internfest i etterkant!
Hele gildet avsluttes med det tradisjonsrike Biørneballet. Ballet er en hyllest til foreningens høye beskytter hans majestet Ursus Major. Majesteten gjør også en opptreden på ballet.
Vi håper det blir en fantastisk uke og at mange av dere har mulighet til å tilbringe den med oss!

Hilsen Alexander
PR-sjef i Biørnegildet 2016
